title: RegExp
date: 2022-04-19 12:55:42
tgid: 139
----

<p>Позаминулого вересня я виступав на JS fwdays&#39;20, яку зробили онлайн-конфою, і ми зробили там фінт вухами: мені Андрій Листочкин ставив питання від людей до мого докладу — бо самому собі задавати не дуже. Ну і навпаки, я ставив питання йому — і, власне, тому послухав його доповідь. Доповідь була про регулярні вирази, ну типу <code>\d{4}-\w+</code>, оце все, ну прямо лікнеп такий.</p>

<p>Я такий: Андрій, який сенс у тій доповіді, це ж типу на годину читання доки? А він мені каже: ти знаєш, в регекспів така погана репутація, що панове фронтендщики геть всі їх не знають.</p>

<p>Чому взагалі це згадалося — останнім часом з купи напрямків якісь срачі за регулярки лізуть. І я, чесно кажучи, прозріваю. Бо регулярки це офігенний інструмент.</p>

<p>Я навчився регуляркам ще на першому курсі, майже 20 років тому, і відтоді юзав їх дуже ефективно тисячі разів. Життя програміста дуже часто пов&#39;язане з текстом, і простір між &quot;розділи по пробілу&quot; та &quot;пора вже писати справжній парсер&quot; — величезний. Простір, у якому, власне, і сидять регулярки, бо іфи та цикли заплутають куди швидше невеликої регулярки. Це вже не кажучи про те, що &quot;справжній парсер&quot; зазвичай куди більше часу і коду відійме.</p>

<p>І регулярки є всюди. Перейменування файлів у Total Commander? Заміна тексту у редакторі? В Excel? Знайти необхідне посилання серед сотень інших в джаваскриптовій консолі? Вичепити з опису транзакції ім&#39;я? </p>

<p>Об&#39;єктивно кажучи — це один з найкорисніших інструментів з народженних програмуванням. Навіть для не-програмістів.</p>

<p>А дурна слава йде через те, що під час розквіту Perl&#39;a забагато людей настільки звикли використовувати регулярки, що застосовували їх навіть там, де їм не місце. Звідти анекдот &quot;в хлопчика була проблема, він вирішив заюзати регулярку і тепер в нього дві проблеми&quot;.</p>

<p>Моя думка з цього приводу така: доки ти не навчився використовувати їх корисно, ходити та пропагувати &quot;ой ні регулярки то погано&quot; — це святкування невігластва. </p>